---
contentType: poetry
---

<section>

### Hřbitov

Na našem hřbitově,

na tom s rozpuklou zídkou a zapadlou márnicí,

s cestičkou zarostlou, tichou a vonící,

nikdy si na smrt nepomyslím.

Mrtvých už není tu;

napsali znamení do stromů, do květů,

že žijí.

Jsou tu jen aleje akátů,

dvě lavičky pro milence

a děti, co na hrobech hrají si

na mámu a na tátu.

Když nebe je modré,

tak chodí tu andělé bílí

obvázat hroby, které se ještě nezajizvily,

promluvit se třemi, čtyřmi stařenkami v černých šatech,

s největšími broučky v této zahradě.

Do očí se jim posadí

— to nejsou slzy,

to jsou oni — andělé, já je znám,

vždycky mě pohladí,

když tu někdy chodívám tuze sám,

a říkají:

„Na této zemi není smrti —

jsou jenom staří a mladí.“

</section>
