---
contentType: prose
---

### Okno

Okno je skleněná loď,

připoutaná k břehům mé světnice.

Mladý námořník nepotřebuje sedmimílové střevíce.

Vsedne a odjede;

každou chvílí

urazí očima dychtivýma deset tisíc mílí

nad mořem

po nebi krásném a širokém.

Bílá oblaka,

bílé skály,

Afriku i Australii jsme zcestovali,

s černochy se pobratřili,

Indiány navštívili.

Našli jsme i nové světadíly,

ze všech světadílů nejmladší,

to vše ale nestačí,

abychom se zastavili.

Svět je kulatý.

Po mnoha dobrodružstvích rád vrátíš se zase

do nízké světničky, která zavírá se

nad starými známými věcmi.

U rozviklaného stolu mezi dvěma vysychajícími kalamáři

nejlépe uplatníš povídku s polární září.

Vše bude tiché a šťastné — ty sám nejvíce.

Oči své položíš doprostřed světnice:

dáreček z cesty —

— album světa.
