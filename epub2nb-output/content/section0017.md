---
contentType: prose
---

### V parku před polednem

Po zelených trávnících bílé prvosenky připlouvají,

plachetní lodi vezou modrý den,

u domků z písku děti jej rozdávají

celému parku, který je městem obklopen

I já jsem ještě dnes dítě.

A mohu všechno mít rád,

ještě dnes a ještě zítra snad

kvetoucí modlitbou vykoupím bolesti kamenných domů.

Ale i modlitba tvrdne jak zrající jablko v haluzích stromů.

Pozítří

to budou už dospělé oči, co lásku v prsou mi rozjitří,

Stanu se mužem

a vojákem.

Voják modlí se bodákem.
