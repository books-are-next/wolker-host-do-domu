---
contentType: poetry
---

<section>

### Dláždění

Dláždění, kamenná organizace,

dalo se na pochod ulicí,

ohromilo střechy prapory tisíci

s ušlapanými lidskými tvářemi.

Vystěhovalo se mezi lesy a pole,

s hřiby a chrpami sedí při jednom stole,

dlaždička každá roste a roste

jako každé semeno

poctivé a prosté,

které lidmi klečícími

ze srdce bylo do země vloženo.

V městě zatím

zvony se rozzvonily, až se zvonice rozsypaly,

zvony jako ptáci z klece na nebesa odlétaly,

domy ruce zvedly, vzdaly se a spadly,

tramvaje na náměstích jak utržené máky zvadly,

kabarety se rozbrečely a kavárny shořely,

bída vstoupila na nebesa a Kč zůstaly v popeli,

nezůstal kámen na kameni

— vše bylo opřeno o dláždění.

Jen ruce dlaždičů,

pod svou vlastní prací pochované

zvolna se z prsti vztýčily.

Lán stotisíc rukou.

Klasy.

Obilí.

</section>
