---
contentType: poetry
---

<section>

### Noční déšť

Někdy v noci dešť je nenadálý,

zatřese bezútěšně ulicí,

zrovna když by tři poutníci

městem rádi chodili a pod spícími okny si povídali

o lilii polní, nebo o nějaké nádheře na této zemi

— ale tak schovají se do dveří prvního domu

a jsou rádi tomu,

že jim srdce nenamokne.

Když tak stojí,

musí si vykládat samé smutné věci,

protože déšť je drží v kleci

s šedivými dráty,

ale jeden poutník

a možná že všichni

si myslí:

Tento dům

je třeba svatý jako evangelium

a za těmito dveřmi může bydlet archanděl Gabriel.

Kdyby nám tak otevřel

a pozval nás k sobě, než pršet přestane,

do světnice teplé jako království boží,

to bychom se poměli,

my přesmutní křesťané,

mezi oknem, stolem a postelí!

Jeden

a možná že všichni

tomu už uvěří,

protože předlouho stojí u zamčených dveří

a říkají do deště věci smutné a smutnější,

aby — až se dveře otevrou, —

radost byla ještě větší.

</section>
