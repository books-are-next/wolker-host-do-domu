---
contentType: prose
---

### Na svatého Mikuláše

Dnes je svatého Mikuláše,

a já jedu domů rychlovlakem,

očima ukrajuji si ze země jako z mléčné kaše,

posypané cukrem a skořicí,

zapomínám na noviny, tramvaj a ulici

v šedivém kupé

s lidmi, kteří odjíždějí nebo přijíždějí

vlastnímu srdci.

Svatý večer

proměnil náš vlak v punčošku za oknem.

Pane Mikuláši, přijdi také sem

navštívit tyto neklidné děti na jejich pouti.

Ony chtějí zem svými cestami obejmouti

a nebe svými úmysly.

Pověz jim slova víry a potěchy,

vlož laskavě červená jablka a zlaté ořechy

do tohoto vlaku Praha-Bohumín

a do vlaků celého světa.
