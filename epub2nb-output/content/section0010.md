---
contentType: prose
---

### Žně

Slunce je veliký básník

a napsalo krásnou báseň

zlatým perem

na naši zem.

Muži bez kabátů,

ženy s červenými šátky,

děcka na mámině sukni

přes celý den

jen

čtou a čtou a čtou.

Na kopečku nad polem

také já chci říkat tu báseň,

volat,

aby stařečci v dědině až na práh vyšli

a slyšeli, co slunce napsalo,

ale slova jsou tak veliká,

že neprojdou mými ústy,

a jen cítím, že jsem:

klas v řadě,

písmeno,

vykřičník!
