---
contentType: poetry
---

<section>

### Pokojík v hotelu

Pokojík za šest korun,

číslo dvacet pět,

s vyhlídkou do dvora, umyvadlem a postelí,

na rozklížené židli sedí

a hledí

jako ta stará panna,

co mnoho viděla, nemilovala a nebyla milována.

Kdo na noc přijde už odpoledne,

na postel sedne, ruce dá do klína

a usedavě vzpomíná,

kdo by tak moh,

kdo by tak moh' z toho cizího města

přijít a zadarmo usmát se na něho,

říct něco dobrého, jasného, teplého,

aby i nejsmutnější věci v tom pokoji viděly,

že přec není všechno tak, jako si myslely.

</section>
