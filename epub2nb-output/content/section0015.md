---
contentType: poetry
---

<section>

### Vzdálená milá

Včera byly u mne na návštěvě

všechny hvězdy

— měsíc sedl si do velké lenošky —,

ale když jsem se jich mezi řečí ptal,

zda kdo mou milou někde uhlídal,

tak všichni vstali

a šli ji hledat.

Odešli asi do velmi vzdáleného kraje,

protože dnes jich ani vidět není.

Prší mi do světnice a veliká tma je,

v šeru od všech věcí beru rozloučení:

housle, knihovno, stolku,

pán Bůh je dlužen mi radostnou, červenou holku,

daleko kdesi ji schovává.

Hvězdy a měsíc jsou tuze už staří,

myslím, že se jim nepodaří

dojít až tam…

Musím jít sám.

</section>
