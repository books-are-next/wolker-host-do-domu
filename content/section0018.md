---
contentType: poetry
---

<section>

## II. Ukřižované srdce

### Ukřižované srdce

Srdce ukřižované na dřevěném kříži

předvčírem zemřelo.

I sňali je a do země vložili,

slzami zalili

a srdce vzklíčilo

dnes ráno.

Červený květ

chodí po zemi a po nebi,

Pána Boha velebí

v nevěstincích a kasárnách,

v předměstských domcích a továrnách

a říká celému světu:

„Jsem láska a kvetu

ranou otevřenou,

aby všichni nevěřící

železným životem rozbití

mohli v ni prsty vložiti.“

</section>
