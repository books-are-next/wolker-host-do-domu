---
contentType: poetry
---

<section>

### Vězeň

(Jaromíru Berákovi)

Na kříži ze čtyř cihlových stěn

den bílý byl mřížemi v boku proboden,

krev a voda

vyšly z rány,

krev a voda

tekou po nebi sedm dní.

Toto je vězení

s tisíci nemocnými lidmi,

s desíti věřícími lidmi

a mým kamarádem, kterého zavřeli v tento svět,

protože má dvacet let.

Samovazba.

Ticho je tu,

šalebno je tu,

úzko je tu.

Myšlenky se stále potácivě vracejí

jako ranění vojáci z bitvy do polního lazaretu,

ten lazaret je přepadená světnička doma

a maminka s lomícíma rukama je rána na vlastním těle.

Maminky vždy věří v Syna a Spasitele,

ale bolesti jsou nejtěžší, když se musejí rozdat.

Slunce,

přijď sem s paprsky všemi!

Tento vězeň je sám jako semeno v zemi.

</section>
