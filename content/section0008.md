---
contentType: poetry
---

<section>

### Kamna

Myslím, že v poledne každý den

by mohl být květnově tichý a slavný,

kdyby všechny plotny u kamen

mohly být jako louky na jaře.

Maminky-sluníčka

v kuchyních by se nad nimi točily a smály,

žehnaly by je zlatýma rukama

a ony — jako ta země pod náma -

v odplatu za to by daly

růst na sobě chlebům a koláčům

tak jako květinám polním,

co rostou z lásky a tepla.

V poledne by je maminky otrhaly,

na stůl postavily čerstvé a vonící:

„Vezměte z našich rukou, moji nejmilejší,

kytici!“

</section>
