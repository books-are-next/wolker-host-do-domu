---
contentType: poetry
---

<section>

### Svatodušní svátky

Všichni chlapci domů odjeli,

jen já jsem zůstal v cizím městě.

Na svatodušní svátky

srdci se vždycky chce k mamince zpátky,

aby ona dobrá a rozmílá

je růžovou konvičkou zalila

jak za oknem kvítka.

Dva dny jsou chlapci doma už,

to budu ještě dlouho sám.

V noci jak okno se celému světu otvírám

a domlouvám: "Srdce, přece se vzmuž

a seznam se s kamením!"

Dny za sebou jedou a jedou,

zlaté a vybavené vagony první třídy

svátečního vlaku.

Chlapec v poli myslil, že převezou za kytku máku,

nebo za slzu, nebo za úsměv,

ale ony přejely, nevzaly,

neřekly nic,

za sebou nechaly

jen svět spoutaný okovy černých kolejnic.

</section>
