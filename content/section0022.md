---
contentType: poetry
---

<section>

### Ze soboty na neděli

V noci ze soboty na neděli

náměstí se rozveselí.

Ztroskotaní opilci

domů se vracejí sami a sami,

rozmlouvají s lucernami

o týdenní robotě.

Zpívají tvrdé písničky

o štěstí a lásce

a jejich písnička kamenná

rozbíjí okna skleněná.

V den výplaty

peníze má, i kdo není bohatý.

Měsíc je jak panna bílý,

opilí se životem neopili,

oni jej zapili rumem a slivovicí

jako chorobu žaludeční

nebo lásku podvedenou.

V noci ze soboty na neděli

ztroskotaní lidé velmi zesmutněli.

Dnes vidí všechno trojitě,

což je pranic nepotěší,

neboť je všechno třikrát těžší.

Proto v ten čas v smutných tmách

zjevuje se jim Pán Bůh ve třech osobách,

ve jménu Otce říká jim : Synu!

ve jménu Syna říká jim: Bratře!

a ve jménu Ducha svatého tiše je pohladí po čele

řka: „Ještě dnes ráno bude neděle.“

</section>
