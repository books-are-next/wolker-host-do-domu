---
contentType: prose
---

### Koledy

Na náměstí vyhrávají koledy

tři přesmutné trumpety:

mlha, bláto, sníh.

A na konci města

vede do chaloupky cesta.

Třebas právě nový člověk po ní na svět přišel

a rozhazuje bílý křik na nahé stěny,

že už je tu,

malý, živý, narozený,

maminčinou bolestí požehnaný.

Že se narodil z rány,

tak na něj dýchají, tak jej zahřívají

z jedné strany krev

a Pán Bůh z druhé strany.

Svatý Štěpáne,

smutný den přinesl jsi ve džbáně,

promáčené boty děrami pláčí,

ale to jsou přec nejvděčnější posluchači

poselství radostného,

chlebíčka na černé míse přineseného,

protože jsou nejblíže trumpet tvých přesmutných,

jako je: mlha, bláto a sníh.
