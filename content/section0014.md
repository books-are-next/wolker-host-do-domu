---
contentType: prose
---

### Hoj

Dva lesní rohy zazpívaly na prahu černého pokoje,

bílý chrt běžel okolo rudého srdce.

Hoj!

Nevím, půjdu-li na lov, či půjdu-li do boje,

vím jen, že musím si s sebou vzít náboje,

bláznivé náboje a divokou ručnici,

oči a srdce,

všechny staré obrázky strhati se stěny,

nechat tam jenom Pannu Marii

a říci:

„Panenko, možná, že dnes tě zabiji,

prsa ti probodnu bílou lilií,

možná že sám se vrátím smutný a zraněný,

prosím tě, tenkrát, Rodičko boží,

sestup se stěny

a potěš chlapce,

který poslechl lesní rohy, chrty a srdce.“
